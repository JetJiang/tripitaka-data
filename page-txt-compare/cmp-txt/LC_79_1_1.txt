如是我聞一時佛在摩竭提國寂滅道場始成正覺其地金剛具足嚴淨眾寶雜華以為莊飾上妙寶輪圓滿清淨無量妙色種種莊嚴猶如大海寶幢幡蓋光明照耀妙香華鬘周匝圍遶七寶羅網彌覆其上雨無盡寶顯現自在諸雜寶樹華葉光茂佛神力故令此場地廣博嚴淨光明普照一切奇特妙寶積聚無量善根莊嚴道場其菩提樹高顯殊特清淨瑠璃以為其幹妙寶枝條莊嚴清淨寶葉垂布猶如重雲雜色寶華間錯其間如意摩尼以為其果樹光普照十方世界種種現化施作佛事不可盡極普現大乘菩薩道教佛神力故常出一切眾妙之音讚揚如來無量功德不可思議師子之座猶如大海眾妙寶華而為嚴飾流光如雲周遍普照無數菩薩大海之藏大音遠震不可思議如來光明逾摩尼尊彌覆其上種種變化施作佛事一切悉覩無所